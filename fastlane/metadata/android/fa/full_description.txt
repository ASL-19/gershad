گرشاد چیست؟

گرشاد یک نقشه از شهرهای مختلف ایران است‌، به همراه اطلاعات به‌روز از آخرین نقاطی که گشت ارشاد در آنجا حضور دارد. شما با نگاه کردن به نقشه شهری که در آن زندگی می‌کنید می‌توانید مسیر‌هایی را انتحاب کنید که احتمال برخورد با گشت در آن‌ها کمتر باشد. همزمان وقتی به یک گشت ارشاد در نقطه‌ای از شهر برمی‌خورید، می‌توانید با صرفاً چند ثانیه و به راحتی، مکان آن را در گرشاد نشانه‌گذاری کنید و دیگر شهروندان را از گرفتار شدن در دام نجات دهید.

گرشاد چگونه کار می‌کند؟

اطلاعات مکانی گشت‌ها توسط خود شهروندان گزارش می‌شود و دقت گرشاد به همکاری و دقت خود شما بستگی دارد. اگر در یک شهر تعداد زیادی از شهروندان از گرشاد استفاده کنند و گزارش کردن گشت‌ها را جدی بگیرند، گرشاد بسیار دقیق خواهد بود و اگر در شهر دیگری تنها افراد اندکی مکان گشت‌ها را گزارش کنند ممکن است گشت‌های زیادی در نقشه دیده نشود و افراد زیادی گرفتار مزاحمت‌های گشت «امنیت اخلاقی» شوند. ما تمام تلاش‌مان را برای ارائه پشتیبانی مناسب می‌کنیم اما در نهایت این شما هستید که درباره موفقیت و شکست گرشاد تصمیم می‌گیرید.


چرا گرشاد؟

به گفته معاون اجتماعی نیروی انتظامی تنها در سال ۹۲ نزدیک به سه میلیون نفر توسط گشت ارشاد «تذکر» گرفته‌اند. و کیست که نداند هر کدام از این «تذکر»ها چه حجمی از تحقیر و بی‌احترامی با خود دارد؟ چرا ما باید به خاطر بدیهی‌ترین حق‌مان که انتخاب لباسی است که می‌پوشیم تحقیر شویم؟ سایت‌ها و شبکه‌های اجتماعی پر است از عکس‌ها و فیلم‌های زنان بی‌گناهی که توسط مأمورین گشت ارشاد کتک می‌خورند و روی زمین کشیده می‌شوند. بنابر اعلام نیروی انتظامی فقط در عرض یک سال ۲۰۷ هزار نفر وادار به دادن تعهد کتبی شده و ۱۸ هزار نفر را هم به دادگاه فرستاده‌اند. پلیس باید تأمین کننده امنیت شهروندان باشد و نه عامل وحشت و هراس. چندی پیش، خشمگین از این همه ستم بی‌دلیل، به دنبال راه‌حلی گشتیم تا شاید راهی برای مقاومت عملی در برابر این حجم 
بی‌عدالتی بیابیم و به طور مسالمت‌آمیز و با حداقل ریسک، بخشی از آزادی‌مان را پس بگیریم. گرشاد راه‌حلی بود که به ذهن ما رسید.


توضیح ضروری:

در حین به‌روز‌رسانیِ پسوردهای کلید‌های امنیتی، پسورد اشتباهی برای کلید خصوصی «گرشاد» ذخیره شده است و ما با وجودِ تلاش‌ بسیار و جستجو در بک‌آپ‌ها، موفق به بازیابی رمزِ درست نشدیم.

به همین خاطر، متاسفانه  از این پس نمی‌توانیم اپ فعلی گرشاد را در گوگل پلی استور و دستگاه‌های شما  به‌روز کنیم و ناچاریم نسخه تازه‌ای از گرشاد را درپلی استور منتشر کنیم.

با عرض پوزش از تمام کاربران کنونی گرشاد٬ از شما خواهشمندیم که نسخه کنونی گرشاد را از دستگاه‌های خود پاک کنید و نسخه جدید گرشاد را از اینجا دانلود کنید.

بی‌نهایت قدردان کاربرانی هستیم که در صفحه این اَپ نظر و بازخورد‌ خود را برای ما ارسال کردند. مثل همیشه از شنیدن نظرات و سوال‌های شما خوشحال خواهیم شد.

تیم گرشاد